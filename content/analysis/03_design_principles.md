---
Title: Designprinciper
Description: Analys av tillgänglighet
Template: me
---

# Designprinciper enligt James Bond

En kort analys av designprinciper som nyttjas på tre personsidor.

## Urval

Urvalet bygger på James Bond-skådespelare. Jag började från början med de
första tre, Sean Connery, George Lazenby och Roger Moore.
Både Connery och Moore har så att säga slutat uppdatera sina sidor, så jag
valde istället in Pierce brosnan och Timothy Dalton.

## Metod

Jag har inte använt något särskilt hjälpmedel kring designprinciper utan
litar till min konstnärliga högskole&shy;utbildning.

## Kort beskrivning

### [George Lazenby][1]

George Lazenbys sida bygger mycket på header-bilderna. De tar upp hela utrymmet
_above the fold_. George Lazenby gör fortfarande event av olika slag, men här
finns en stor tyngdpunkt på tidigare historia, inte minst på den enda
Bond-filmen som han gjorde. När jag hittar nyhetsflödet så ser jag att den
senaste nyheten var att Lazenby öppnat en hemsida 2019.

Det är en bra hemsida. Den känns modern, men är en smula långsam. Här finns
ingen fysisk rörelse, även om menyn gör något konstigt hopp när man börjar
scrolla. Bilderna i headern är bra, de är balanserade i sig själva och stjälper
inte hemsidan över lag heller.

Sidan förmedlar sitt meddelande väl, och gör bra promotion för Lazenby. Här
finns en del produkter att köpa, böcker och filmer. Om man läser lite mer
ingående så ser man ett underliggande, lite sorgligt budskap; att Lazenby
mest åker runt och talar innan visningar av filmen _On her Majesty's Secret
Service".

Innehållet bygger på bilder. Men texten balanserar verkligen upp på ett snyggt
sätt. Typografi och layout är snyggt gjorda.

Designprinciperna skiftar en smula mellan de olika undersidorna. De är antingen
vita eller svarta i sin grundfärg, men de är uppbyggda på olika sätt, med olika
design överallt. Det känns mycket som ett filmmagasin från 80-talet.
Välproducerat och städat.

### [Timothy Dalton][2]

Sidan om Timothy Dalton drivs av någon sorts fanclub. Den har till syfte att
dokumentera Daltons tidigare arbete och att hålla fansen uppdaterade kring det
senaste. Sidan känns inte professionell.

Däremot känns webbplatsen modern. Den har en hel del faktiska rörelser; nya inlägg
tonar in, menyer dyker upp och flyttar sig innan de hamnar på de traditionella
platserna. Det hela är ganska snyggt, men på gränsen till virrigt.

Jag tycker att sajten gör det den skall. Förstasidan &mdash; nyhetssidan
&mdash; liknar mest en blogg, med ganska dåliga fotografier och obefintlig
profilering, men innehållet i övrigt håller måttet, med bra bilder från Daltons
ännu pågående karriär.

Sidan definieras främst av rörelse. Vi ser massor av animationer varje gång
vi öppnar en sida. Sidan har en väldig hög tyngdpunkt. Nedanför bilden i
sidhuvudet finns inte så mycket att se. Därför känns sidan klart obalanaserad.

Kontrasterna är goda, väl utnyttjade för dramatisk effekt och för att
ytterligare bidra till sidans balans.

Designprinciperna är genomgående. Vi hittar samma effekter på varje uppslag.
Det enda som skiljer sig är bloggen på förstasidan.

### [Pierce Brosnan][3]

Hos Pierce Brosnan ser vi i första hand en målare. Här finns naturligtvis en
sida om skådespel, men det verkar nästan som att tonvikten ligger på grafiken.
Vi finner också en sida om Brosnans miljöaktivism.

Detta är en verklig konstnärs-sajt. med allt från hero-bilden med vit text över
till fotot med fingrar mot tinningen. Här finns gott om bilder på skådespelaren _on site_. Det hela framstrålar verkligen aktiv utövare.

Det är en effektiv sajt. Mr. Morgan säljer verkligen in sig själv. Här förmedlas
det senaste. Den känns personlig, varm och inbjudande.

Det rör sig här och var på Brosnans sida. Hovereffekter på bilderna, innehåll
som glider in på sidan. Designen bygger på bilder, men när det finns text så
känns den onödigt tung. Texten gör sidan obalanserad här och var.

Här finns inga stora kontraster, men det är genomgående tydliga uppdelningar.

Designprinciperna är genomgående, men anpassas till aktuell uppgift.
Bildgalleriet är snyggt indelat, med varierande storlekar med mycket bra
balans. Instagram-flödet känns tyngre i det att alla bilder är lika stora.

## Sammanfattning

På personsidor är ansiktet viktigt, och det kan vara svårt att balansera bilder
mot övrigt innehåll. Det verkar brukligt att använda korta animeringar i början
av sidans liv på skärmen. De sidor jag undersökt, med äldre, konventionella och
ibland avdankade skådespelare verkar inte bygga mycket på röresle, snarare på
kontemplativt lugn &mdash; undantaget Daltons fansida.

Kontraster är ett bra verktyg för att framhäva mänsklighet. Hårt ljus, mjukt
ljus, ljus från sidan, profiler &mdash; de ger alla olika karaktär. Studiobilder
framhåller det konstnärliga, och _on-site-bilder_ ger en bild av en aktiv
person med mycket energi.

Om man skapar en sida med mycket bilder får man jobba lite hårdare för att få
upp intresset för texten. Kom ihåg att användaren förhoppningsvis skall ta sig
vidare _below the fold_. Det kanske inte är det viktigaste hos dessa
skådespelare som kan räkna med att de flesta vet det mesta, men om man är ny
på sitt område så är det något att begrunda.

## Min egen sajt

Jag angriper den här uppgiften med fräscha ögon. Jag har jobbat med designen för
ett par andra webbsidor sedan jag lade det här projektet åt sidan. Det är lite
enklare att vara ärligare mot mig själv just nu.

Sidan bygger på ett antal fält med olika färger. De är alla fyrkanter, men med
olika proportioner. Det liknar en kakelsättning.

Målet för hemsidan är en smula svår att greppa. Om detta är en portfolio så
undrar man faktiskt lite vad skaparen sysslar med. Det saknas bilder som
beskriver dennes verksamhet.

Sidan har en god balans och bra kontraster. Tyngdpunkten ligger helt klart på
typografi och sättning, ungefär som om designern har varit inspirerad av grafik
från förra seklets början.

Sidan känns ganska enkel, och bygger ju på klassisk minimalism, men om man inte
kan originalverket så känns det nästan för enkelt. Temat har bra responsivitet
men känns ändå rätt stelt och lite monolitiskt.

Bildgalleriet känns ojämnt och spretigt. Det är flexibelt men verkar inte kunna
hamna i direkt relation till övriga sidan. Kanske vore det ett bra tillfälle att
prova på _sub-grid_? Men det är en ganska ny funktion utan särskilt bra stöd i
webbläsarna, än så länge.

Designprinciperna följs ganska enhetligt över sidans alla delar. Möjligen kan
jag känna att balansen spricker när text skall presenteras i långform. Balansen
upphör när vi tappar kontakt med de färgade elementen. Bilderna som presenteras
känns tillkämpade och inpressade i temat som en eftertanke.

Jag ser en sida med visst potential, men jag tror inte att den är värd att
investera i som en verklig portfolio för mig själv och mitt arbete.

Förutom en ändring av den röda färgen för att få en tillräckligt hög kontrast
väljer jag att inte ändra något i designen.

[1]: https://www.georgelazenbyofficial.com/
[2]: https://timothydalton.co.uk/
[3]: http://www.piercebrosnan.com/
